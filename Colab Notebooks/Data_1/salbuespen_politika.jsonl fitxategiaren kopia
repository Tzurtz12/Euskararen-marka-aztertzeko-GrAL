[" Apirilaren 22an eta maiatzaren 6an Frantziako presidentea hautatzeko hauteskundeak egingo dira, eta datok egutegian ondo azpimarratuak dituztela, urte politikoari ekin diote Asanblea Nazionaleko legebiltzarkideek aste honetan. GDF Gaz de France Iparraldeko eta Frantziako gas hornitzaile bakarra pribatizatzeko gobernuaren lege egitasmoak piztu du lehen bataila politikoa. Gogor ekin diote, gainera. Ostegun goizean Jean Louis Debre Asanblea Nazionaleko presidentearen mahaia ikusi besterik ez zegoen horretaz jabetzeko. Paperezko dorre sailek inguratua, apenas ikusi ahal zen Debre beraren aurpegia. Paperok ezkerreko oposizioak aurkeztutako 137.347 zuzenketak ziren, eta V. Errepublika ezarri zenetik inoiz ez dira hainbeste zuzenketa aurkeztu Asanblean. Ez hori bakarrik. 1958tik aurkeztutako zuzenketa guztiak bilduz gero, ez lirateke 137.000ra ere iritsiko. Zuzenketak aurkezteko erabateko eskubidea dutela aldarrikatu arren, oposizioak gobernua 49.3 araua ezartzera bultzatu nahi duela dirudi. Izan ere, zuzenketa guztiak banaka aztertuko balira, zortzi urte beharko lirateke. Konstituzioaren artikulua da 49.3, eta, dekretuz, Asanblean bozketarik egin gabe, lege bat onartzea ahalbidetzen dio gobernuari. Haatik, Dominique de Villepin lehen ministroak ondo neurtu beharko du tentazioa, 49.3 araua erabili zuen azkeneko aldia garesti ordaindu zuelako. Otsailaren 9an Aukeren Berdintasunerako Legearekin -CPE lehen lan kontratu polemikoa jasotzen zuen- gertatu zen, eta legea dekretuz ezartzeak protesta oldea piztu zuen Frantzian eta Iparraldean, gobernuari atzera egitera behartzeraino. Inondik ere, ezkerreko oposizioak antzeko zerbait gertatzea nahiko du, eta Villepin buru duen gobernuak, aldiz, kontrakoa. Auziak, baina, desberdinak dira. Oraingo hau pribatizazioaren ingurukoa da. Frantziako Estatuak GDFn duen %80ko partaidetza %34ra murrizteko proposamena egin du. Azken helburua da GDF eta Suezen arteko bat egitea bultzatzea eta Europako energia konpainia handiena sortzea. GDF ETA SUEZEN FUSIOA. CPE kontratuarekin gertatu bezala, GDF eta Suezen arteko bat-egite proiektua Villepinen apustu politikoa da. Otsailean eman zuen horren berri Villepin berak, talde handien arteko fusioen sukarrak Europako energia sektorea astindu zuen egunetan. Apur bat lehenago, E.ON alemaniarrak Espainiako Endesa erosteko eskaintza egin zuen, eta susmoa zegoen Enel italiarrak Suez argindar enpresarekin pauso bera emango ote zuen. Gobernuentzat sektore minbera da energiarena, estrategikoa, eta Enelen mugimendua eragotzi nahian, Suezen eta GDFren fusioa sustatu zuen. Gobernuak argudiatu du partaidetza publikoa %34ra murriztea erabat beharrezkoa dela fusioa gauzatzeko; hots, ez dagoela beste irtenbiderik. Baina horrek esan nahi du 2004ko uztailean agintean den UMPk onartutako legea aldatu beharra dagoela: legeak GDFren kapital publikoa %70etik gora eusteko obligazioa ezartzen du. Hori, ordea, Frantziako Gobernuaren interpretazioa da. Fran\u00e7ois Hollandek alderdi sozialistako (PS) buruak aste honetan Villepini aurpegiratu dio Enel \u00abaitzakia\u00bb gisa erabili, eta benetan, GDFren pribatizazioa bultzatu nahi izatea. Proiektuak hainbat kezka nagusi eragiten ditu. Estatuak partaidetza herenera jaitsita, energia taldea botere handi baten eskuetan geratzeko kezka dago, \u00abzenbait enpresa errusiarrekin gertatzen den bezala\u00bb, UDFko Fran\u00e7ois Bayrouren esanetan. Beste enpresa batek talde erraldoi horren gain Erosteko Eskaintza Publiko bat egiteko arriskua ere hor legoke, Thierry Breton Ekonomia ministroak onartu bezala: \u00abEstatuak kapitalaren herena edukitzeak ez dio debekatzen hirugarren bati sozietatearen gain EEP egiteko, baina arrakasta edukitzeko aukerak nabarmen murrizten dizkio\u00bb. \u00abKorapilatsuak, zailak, ez du esan nahi ezinezkoa dela\u00bb, erantzun dio Bayrouk. Talde erraldoia frantziarra izango da, bai, baina herritar asko beldur dira GDFren pribatizazioak tarifen garestitzea ekarriko ote duen. Egun, gasaren prezioa Estatuak ezartzen du, energiaren batzorde arautzailearen bitartez. Lege egitasmoak jasotzen duenez, 2007ko uztailaren 1etik aurrera bezero guztiek -enpresek zein norbanakoek- askatasuna izango dute gobernuak ezarritako prezioekin jarraitu edo merkatu askera jauzi egitea aukeratzeko. Haatik, Gerard Mestrallet Suezeko presidenteak onartzen du araututako prezioak \u00abbehin-behinekoak\u00bb izango direla eta denborarekin merkatura egokitu beharko direla. Suezek 160.000 langile ditu eta GDFk 53.000, eta fusioaren ondorioz, enplegua murriztuko ote den beldur dira. Konpainiako arduradunek diote langileek ez dutela zertan beldurrik eduki behar. Baina aste honetan GDFko langileen %60k CGTren inkesta bat egin dute, eta gehien-gehienak, %94, fusioaren aurka agertu dira. GEHIENGORIK GABE. Baina gobernuak eta Villepinek zail izango dute berearekin ateratzea. Ezkerreko alderdiak ez ezik, eskuineko UDF ere kontra duelako. Eta UMPren barruan ere ez dago iritzi bakarra. Nicolas Sarkozy UMPko burua duela bi urte Ekonomia ministro zela, promes egin zuen ez zela GDF pribatizatuko, eta orain alderdiak hitza jatera behartu nahi du. Villepinekin batera Sarkozy da UMP barruan Chirac ordezkatzeko hautagai nagusia, eta bere aldekoek bozketan zer egingo duten ez dago garbi. Batzuk kontra agertu dira. Europako Batzordeak ez omen ditu guztiak berekin. Abuztuan gutun bat bidali zien bi enpresei, kezkatuta, Belgikako gas eta energia merkatuaren %90 kontrolatuko dutelako, eta Frantzian gasaren sektorean monopolioa izango dutelako. Gutunaren eduki zehatza zein den ez du ezagutarazi gobernuak, enpresei buruzko \u00abisilpeko\u00bb informazioa duelakoan. Ostegunean, legebiltzarkideei funtsezko informazioa ezkutatzea leporatu zion gobernuari oposizioak, eta bilkura hainbat aldiz eten zen. Gehiengorik gabe eta Bruselaren mesfidantzarekin, oposizioaren 137.000 zuzenketek GDFren pribatizazioa itoarazi nahi dute. Eta egitasmoari arnasa eman nahi badio, Villepinek 49.3 araua erabili beste biderik ez duela dirudi. Baina horrek Villepinen aukera politikoak lurperatu ditzake, bere arerioen mesedetan. Bataila politikoaren erdian eta isilpean, bere aukera noiz iritsiko zain dago Enel. ############"]